Retrospektiivitekniikassa "Start,Stop, Continue, More of, Less of Wheel" piirretään ympyrä, johon tehdään sektorit asioille, joiden tekeminen pitäisi aloittaa, asioille joiden tekeminen pitäisi lopettaa, asioille joiden tekemistä pitäisi jatkaa, asioille joita pitäisi tehdä enemmän ja asioille, joita pitäisi tehdä vähemmän. Sitten kaikki saavat esittää kommentteja lisättäviksi ympyrän sektoreihin ja ne kirjataan siihen ylös. Suuret tiimit voidaan jakaa useampaan ryhmään, jotka ensin tekevät oman ympyränsä ja sitten voivat täydentää toistensa ympyröitä. Lopuksi päätetäään konkreettisista toimista seuraavassa iteraatiossa. Aikaa varataan n. 10–25 minuuttia.

Retrospektiivitekniikassa "Glad, Sad, Mad" osallistujat listaavat ensin huomioita sprintistä ja tiimistä korteille. Tämän jälkeen osallistujat esittelevät korttinsa ja kiinnittävät ne taululle. Tässä vaiheessa huomiot jaotellaan positivisiin (glad), negatiivisiin (sad) ja harmillisiin (mad). "Mad" ja "Sad" -jaottelun uskotaan helpottavan tiimin ulkopuolisten vaikuttavien tekijöiden huomioimista. Seuraavassa vaiheessa ryhmitellään samanlaiset huomiot yhteen. Tämän jälkeen äänestetään mistä asioista keskustellaan. Keskustelussa käsitelläään asioita äänestystuloksen mukaisessa järjestyksessä. Keskustelussa keskitytään seuraavassa sprintissä tehtäviin toimenpiteisiin ja se päättyy, kun tilaisuuteen on kulunut tunti tai kaikki aiheet on käsitelty. 
